# Refleksjonsnotat – Miljødataanalyseapplikasjon

## Læringsprosess

### Nye ferdigheter

Gjennom prosjektet tilegnet gruppen seg omfattende ferdigheter innen databehandling, visualisering og strukturert programmering. Vi lærte blant annet å hente, rense og analysere data fra åpne API-er ved hjelp av Pandas og Plotly – verktøy som tidligere var ukjente for flere. Håndtering av tidsserier og manglende verdier var spesielt utfordrende, men vi utviklet robuste løsninger.

Å strukturere prosjektet med klasser i `src`-mappen, og importere funksjonalitet inn i Jupyter Notebooks, ga oss innsikt i profesjonell prosjektstruktur.Det var fint å ha egne klasser for hver funksjonalitet som hentes inn i Notebooks der det trengs. Det gjorde blant annet arbeidsflyten i visualiseringen bedre. Dette gjør oss bedre rustet til å utvikle større applikasjoner fremover – både teknisk og metodisk.

### Utfordringer

En sentral utfordring var versjonshåndtering og integrasjon av kode på tvers av medlemmer og branches. Til tider krasjet løsninger med hverandre, spesielt når det ikke var godt nok avklart hvem som jobbet med hva. Dette bedret seg da vi begynte å jobbe mer systematisk med issues og feature-branches.

En annen utfordring var teknisk – med avhengigheter og virtuelle miljøer som skapte ulikheter i kjørbarhet. Dette krevde grundig testing og felles forståelse for miljøoppsett.

I starten var vi også usikre på prosjektets mål og retning. Manglende konkretisering fra oppgaveteksten gjorde det vanskelig å vurdere kvalitet og forventninger. Dette lærte oss viktigheten av å etablere egne suksesskriterier, og å bruke støtteapparat som studentassistenter aktivt.

Prediksjonsoppgaven var noe krevende å skulle begynne på. Hvor nøyaktig prediksjonen realistisk sett kunne bli var usikkert, men etter å ha søkt opp forskjellige metoder for prediksjon og hvordan nøyaktigheten kunne testet, ble det overkommelig.

## Vurdering av prosjektet

### Resultatet

Prosjektet viser tydelig hvordan datadrevet innsikt kan anvendes på reelle problemstillinger. Det er et oversiktlig prosjekt med strukturert kode som oppnår målene vi satte. Visualiseringene er informative og gjennomarbeidede, og prediksjonsdelen tilstrekkelig presis gitt datasettets begrensninger.

Vi er fornøyde med hvordan vi håndterte outliers ved hjelp av IQR, og hvordan dette forbedret kvaliteten på analysene. Sammenligning med faktiske observasjoner, som artikkelen fra met.no, ga ekstra dybde til innsikten.

### Forbedringer

Når det kommer til forbedringer er det hovedsakelig prosjektledelse som har mest å hente. I dette prosjektet var det vanskelig å planlegge alt fra starten av, ettersom det ikke var tydelig hva som ble lagt mest vekt på i sluttproduktet. Etter hvert som prosjektet utviklet seg, ble det mer og mer klart hva som var viktig å ha med. Det hadde vært en fordel med en mer strukturert plan, men med noe usikkerhet i starten var den vanskelig å lage.

En annen forbedring kunne vært mer strukturert testing og logging, spesielt i prediksjonsmodulen. Dersom vi skulle videreutvikle applikasjonen, ville vi implementert enkle dashboards for å overvåke modellens ytelse og datakvalitet. Slike tiltak gjort systemet mer robust og lettere å bruke og forstå, spesielt hvis det skulle kjøres jevnlig eller av andre.

## Samarbeid

Gruppen samarbeidet godt, og utviklet en arbeidsform preget av tillit og åpenhet. Vi fordelte oppgaver etter interesse og styrker, men brukte også tid på å forstå hverandres arbeid. Det gjorde at vi kunne støtte hverandre og overta ved behov. 

Variasjon i erfaring og teknisk nivå ble en styrke: de med mer erfaring kunne støtte andre, og alle bidro på sitt vis. Vi reflekterte jevnlig over samarbeidet og justerte kursen. For eksempel gikk vi fra individuell jobbing til tettere synkronisering via felles økter.

En konkret forbedring ville vært å innføre faste møter tidligere – det økte fremdriften betraktelig da vi startet med det.

## Oppsummering av læringspunkter

Prosjektet ga oss både teknisk kunnskap og innsikt i hva som kreves for å utvikle en datadrevet applikasjon i team. Det styrket vår forståelse av hvordan data anvendes praktisk – for eksempel i klimaalarmisme, værbasert planlegging og prediktiv modellering. Det har også vist hvordan refleksjon, struktur og faglig samarbeid er avgjørende for et godt sluttprodukt.

Vi fikk også innsikt i hvordan sentrale begreper i datavitenskap – som reproduserbarhet, datakvalitet og modelltesting – spiller sammen i praksis, og hvordan teori omgjøres til funksjonell kode.

## Personlige refleksjoner

Prosjektet har tydeliggjort hvordan erfaringene herfra kan overføres til arbeidslivet. Å hente og rense data, analysere og presentere det forståelig – er ferdigheter direkte anvendbare i mange datarelaterte jobber. Alle i gruppen er blitt mer stødig på å jobbe i team, både fysisk og digitalt, som i arbeidslivet.

Et konkret eksempel er hvordan vi nå forstår hva som kreves for å utvikle et værbasert beslutningsverktøy – fra API-integrasjon til å formidle innsikt visuelt og brukervennlig. Denne erfaringen kan overføres direkte til senere bacheloroppgaver eller yrkesliv, for eksempel i et konsulentoppdrag eller i offentlig sektor hvor datadrevne beslutninger skal tas.

Versjonshåndtering, samarbeid i kode og testbarhet er også ferdigheter vi ser som nødvendige i større teamprosjekter og i praksis, og vi føler oss bedre forberedt på slike situasjoner etter dette prosjektet.
